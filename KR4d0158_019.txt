# -*- mode: mandoku-view; -*-
#+TITLE: 筠谿集
#+DATE: 2015-08-24 23:56:48.901751
#+PROPERTY: ID KR4d0158
#+PROPERTY: BASEEDITION WYG    
#+PROPERTY: JUAN 卷十九
<pb:KR4d0158_WYG_019-1a>¶
欽定四庫全書¶
　筠谿集巻十九　　　　　宋　李彌遜　撰¶
　　詩一百二十六首¶
　　　次韻學士兄秋初(四首/)¶
冲融日脚未全收一葉飛黄滿眼秋謾向登臨追宋玉¶
苦吟誰廣畔牢愁¶
樹冷饑蟬猶亂吟風簷琴瑟露寒侵妻孥工作無衣態¶
却恨清砧動好音¶
<pb:KR4d0158_WYG_019-1b>¶
葉葉彫梧陣陣風疎雲全放月華濃故人不寄江頭信¶
看盡飛鴻斷復縱¶
何日刀頭水石間婆娑猶得一官閑杖藜早晩尋幽處¶
望斷秋空不見山¶
　　　張從之許玉友輙用其七夕所賦韻以簡之¶
四壁蕭蕭一味愁了無從事到青州殷勤獨有張公子¶
為遣玉人寛鬂秋¶
　　　和學士秋懐(一十五首/)¶
<pb:KR4d0158_WYG_019-2a>¶
却暑回飇入暮林衰蟬無力尚㣲吟不湏更問秋多少¶
著蘂黄花已可簮¶
雨滋時物各欣榮小立方塘看水生無數遊魚隨去住¶
不容濠上有餘清¶
旋落簷花夜正喧參横斗轉有更傳了無人跡妨真夢¶
枕簟同參一味禪¶
厚顔衰暑未甘衰秋事于人却有期怯雨垂蕉全披靡¶
受風踈葦强扶持¶
<pb:KR4d0158_WYG_019-2b>¶
十年行地一虛舟過眼風塵幾度秋華髪半從身外老¶
故山時得夢中遊¶
生涯自有餐霞法歸計新傳種樹書人境不應容拓落¶
五松山脚是吾廬¶
秋凈霜空露曉姿水光山氣摠供詩筆端幻出滄州趨¶
頼有騷人慰所思¶
身世浮雲任去留老來於此更悠悠却因削跡風波地¶
耳底風雲得暫休¶
<pb:KR4d0158_WYG_019-3a>¶
靈均投老寄瀟湘身後聲名日月光被謗早知縁薏苡¶
引年誰復念菖陽¶
便靣南臺繚繞山晩雲歸盡逺空閑晴嵐遍染參差玉¶
若比嵩陽季孟間¶
飽飯茶甌到手空緩尋芳事夕陽風旋移緑竹深藏筍¶
漫長秋風逺避叢¶
信手繙書老更便巻書覓酒便頽然一生百斛無餘事¶
只有殘書未忍捐¶
<pb:KR4d0158_WYG_019-3b>¶
執手群歌田舍兒年豐米價不嫌低飽舂白雪已歸市¶
晩割黄雲猶枕畦¶
官居城郭枕山根嬉語兒童亦帶村老子癡頑甘避俗¶
欲從社叟學方言¶
漫漫長言去不分欲於何處望閶門寄聲蓮社還相憶¶
㡬日歸鴻下故園¶
　　　史惪夫作渚雲亭蘇養直有詩余初未識蘇次¶
　　　其韻以寄之(二首/)¶
<pb:KR4d0158_WYG_019-4a>¶
逢人但説逃禪晉句裏風烟帶九秋七字鏗鏘快先覩¶
夢魂竟下荻花洲¶
新亭花木低几杖葉幄已成藏逺山小渚雲生夜深月¶
十分秋思五湖間¶
　　　春晚舟行(三首/)¶
桑椹初生栁葉穠薫風咄咄逼春工物華過眼真堪恨¶
緑髪今成一老翁¶
病眼看花似夢中可堪紅紫半成空一年三月春餘幾¶
<pb:KR4d0158_WYG_019-4b>¶
枕上那聞昨夜風¶
融融春日覺身閑急水浮舟下石灣此去知心唯杜宇¶
與君結伴老家山¶
　　　過來賢閣有感¶
面熟前山小髻螺綵衣竹馬舊經過回頭四十年前事¶
清淚空如白髮多¶
　　　題大儒寮小閣¶
青鞋踏盡劍鋩山借枕僧房落照間髙屋慿虚聽泉語¶
<pb:KR4d0158_WYG_019-5a>¶
嶺雲應似我身閑¶
　　　過鉛山鵝湖登妙峰亭¶
松葢筠幢護石門净居塵境此間分不湏更覓南行路¶
已向髙峰見惪雲¶
　　　過鉛山石井¶
抱石寒泉湧帝青净涵窟宅駐鯢鯨誰知潤物功無盡¶
只見岩腰鑑様平¶
　　　道逰武夷遇雨既渡復回明日竟逰九曲而行¶
<pb:KR4d0158_WYG_019-5b>¶
　　　因留(二首/)¶
人間何地寄衰翁偶到神山一葦中可是仙君謝逋客¶
船頭無處避剛風¶
渡口回舟未忍移净坊聽雨坐題詩餘齡倘有尋真路¶
試與披雲問鳯兒¶
　　　次韻翁士特題得閑軒¶
寒音珊珊落回溪脩竹似與長風期虚聲㠶影往來地¶
幽絶自有閑人知¶
<pb:KR4d0158_WYG_019-6a>¶
　　　逰玉華洞¶
歩出山門日已西昏鴉寒並隔巢枝更尋陳迹穿隂洞¶
蘚壁(闕/)關真屈竒¶
　　　次韻公&KR0110;見招¶
浪走長年百念灰不知春信海邉來新詩喚起逃愁夢¶
病眼花前得暫開¶
　　　聞子規¶
客裏春秋過半生子規枝上最關情南來故國一萬里¶
<pb:KR4d0158_WYG_019-6b>¶
却笑子規猶亂鳴¶
　　　石門寺前溪上有亭余榜以通幽陳丞有詩次¶
　　　韻(三首/)¶
欲將老眼飽烟雲深處更有藤蘿捫故人聲迹應自絶¶
不寄一行山巨源¶
榜亭居士泰饒舌不放老禪藏好山君來重説七言偈¶
幽事與我長相關¶
茶甌放手送歸客屋上鳴禽猶喚人山僧别我月中去¶
<pb:KR4d0158_WYG_019-7a>¶
不過虎溪君莫嗔¶
　　　雨中登北樓¶
白首登臨海一隅晩風吹雨上髭鬚日邉不見平安使¶
雲影滿川山有無¶
　　　近聞諸山例關堂石門老偶煮黄精以詩為寄¶
　　　次韻以戯之¶
束縳齋魚晝掩關長鑱斸雪草泥間竹爐石鼎甘分賸¶
分與衰翁却病顔¶
<pb:KR4d0158_WYG_019-7b>¶
　　　正月十五日與兄弟清坐燈下不飲取黄精荔¶
　　　子甘實食之童稚繞膝嬉笑喧雜亦足慰岑寂¶
　　　戯作三絶句紀之¶
滿床緗帙照青燈碧眼相看老弟兄不見栁枝羅酒脯¶
旋燒榾柮煮黄精¶
江城無地可開顔學剪星裘閉戸看手劈方紅調兒女¶
漫將一笑當追歡¶
龍樓曽侍赭黄衣内豎傳柑拜舞時空嗅清香愁永夜¶
<pb:KR4d0158_WYG_019-8a>¶
夢魂何處覓丹墀¶
　　　晩歩獨至西溪(三首/)¶
睡起方床日未斜旋移屐齒破晴沙石欄獨立數歸鳥¶
髙樹無風落柿花¶
十日不一見此君春筍滿林深閉門杖藜特特穿苔徑¶
問訊南堦添㡬根¶
我來點檢春蹤跡山北山南緑暗叢留與騷人做愁本¶
花根一㸃著泥紅¶
<pb:KR4d0158_WYG_019-8b>¶
　　　久雨(二首/)¶
夜雨翻盆曉未停看山兩眼㡬時青不知溪靣添多少¶
水滿方池漲緑萍¶
帶雨山雲不肻明草泥封徑斷人行竹林縱有鳥飛路¶
十日不聞鶗鴂聲¶
　　　月出惪甫席上作次韻(二首/)¶
萬境全歸一瞬中山河日月盡含容若將明暗分迷悟¶
公案從今又一重¶
<pb:KR4d0158_WYG_019-9a>¶
世界重重一網中澄溪上下見天容不知萬丈寒光底¶
却到青冥是㡬重¶
　　　席上信筆(六首/)¶
春眠不覺夜來風桃蕚猶霑未盡紅愁絶小湖山畔路¶
同雲疎雨晩濛濛¶
春雲無緒不禁風小立中庭數落紅還似江南斷腸處¶
楊花十里雪濛濛¶
春衫更怯晩來風凖擬衰顔借酒紅到得杯行愁不飲¶
<pb:KR4d0158_WYG_019-9b>¶
燭紅隱隱睡濛濛¶
游絲無力繫春風水靣從飄㸃點紅晚渡舟横人獨立¶
厨烟著栁細濛濛¶
花神不管勒花風開盡深紅到淺紅未放逰人偷眼看¶
已驚紅雨亂濛濛¶
老來萬事耳邉風慚愧燈花未結紅欲把一尊聊自解¶
空花入眼暗濛濛¶
　　　次韻巖起緑蕚梅(三首/六言)¶
<pb:KR4d0158_WYG_019-10a>¶
平生始識真梅不數朱唇皓肌小立寒梢注目幽香已¶
着人衣¶
枝上未聞睍睆杯中初荐屠蘇誰遣雲英蕚緑臨風揺¶
曳輕裾¶
太清不着㣲雲氷雪精神占春詩老自知風格淺紅未¶
可驕人¶
　　　次韻公立承事見貺佳什¶
竹外孤亭思渺然與君持酒傲壺天不須五斗稱焦遂¶
<pb:KR4d0158_WYG_019-10b>¶
一酌髙談駭四筵(一杯之後公/立詩成故云)¶
　　　彦定知縣府判池有雙蓮置酒其上坐客有詩¶
　　　姑以三絶塞責¶
剪剪髙荷舞翠雲並逰湘女駐波心誰知羅韈無虚歩¶
來聽薫風百里琹¶
傾國從來少並芳人間那得兩巫陽丹青不解傳真態¶
恐是菱花對晚粧¶
蕙蘭同氣猶爭長姚魏齊名各一家不似優曇照寒水¶
<pb:KR4d0158_WYG_019-11a>¶
一莖能現四邉花¶
　　　次韻林仲和筠莊¶
交情金石半途分霜後孤芳獨見君盡倒濃漓澆磊磈¶
胸中着我半山雲(西山/)¶
莫解忘憂不數萱長鑱斸雨護雲根采薇勁節於今在¶
知是夷齊數世孫(筠荘/)¶
青青谷口自披榛斷取他方寶界新彌勒同龕把茅下¶
客來不識住庵人(筠谷/)¶
<pb:KR4d0158_WYG_019-11b>¶
借屋何如退結廬籜龍環水小方壺孤髙不貴封千戸¶
獨笑輪囷秩大夫(筠堂/)¶
攀枝結葉蔽朝寒病鶴摧頹老骨山安得虎頭癡絶手¶
蘧廬置我水雲間(筠庵/)¶
瑣碎金中踏薜蘿出雲苔壁手摩挲飛鴻送盡不知暝¶
烏鵲窺林日下坡(筠榭/)¶
疉疊重重兩岸山鈎連秀色上琅玕孤亭四壁靣烟雨¶
人與白鷗分暮寒(筠亭/)¶
<pb:KR4d0158_WYG_019-12a>¶
愛笋從嗔不出山看成修影泛㣲瀾此君臭味唯風月¶
底事湏除數百竿(筠溪/)¶
鏡中白髪負長纓一釣連鼇我不能賸種長竿繞溪緑¶
得魚君看積如陵(釣臺/)¶
平攀天面一彎月下視山腹三重茅更欲移居入霄漢¶
却憎棲鳥占林梢(小平/)¶
　　　富沙道中¶
征衣猶帶去年塵入眼溪山似故人社鷰秋鴻應共笑¶
<pb:KR4d0158_WYG_019-12b>¶
是翁如我往來頻¶
　　　玉山道中有感(二首/)¶
溪繞長山屋繞溪隔林樓閣暮鐘遲青燈一枕家山夢¶
鏡裏平明滿靣絲¶
寂寞新阡草未長一身千里路茫茫秋風解染愁人淚¶
楓葉能紅菊亦黄¶
　　　迎仙道中(二首/)¶
楓林慘淡逺山㣲全是江南欲雪時極目諸天雲一色¶
<pb:KR4d0158_WYG_019-13a>¶
只無六出上寒枝¶
壺山孤秀似西山道上歸人洗眼看我到西山山有伴¶
不知誰伴此山閑¶
　　　同坐客賦席上牡丹酴醿海棠(三首/)¶
品題芳事有春工姚魏風流勝淺紅莫傍沉香亭北看¶
只宜巵酒對山翁¶
珊瑚碧樹小明月散作人間無盡香伏雨闌風渾不惜¶
為君髙處踞胡床¶
<pb:KR4d0158_WYG_019-13b>¶
臙脂着雨弄餘妍力挽春暉上舞筵誰道捲紗紅映肉¶
杜陵正欲補遺篇¶
　　　西山雨中獨宿寄粹之¶
窈窕山房水様清定迴燈影暗還明對床不見逃禪晉¶
竹雨聲中夢不成¶
　　　奉懐粹之戯成¶
期人不至傷秋晩覓句無工愁夜長誰與寒忩催好夢¶
㡬重白𬇇一盂香¶
<pb:KR4d0158_WYG_019-14a>¶
　　　送慶侍者之净衆¶
風揺頂笠曉山隈覓法心如未熟梅去路兩肩擔不起¶
㑹看撒手得空回¶
　　　岳公來住湧泉願為出化者十八人原上座因¶
　　　行袖詩謁筠溪老人風致清逺可愛臨行索偈¶
　　　書以贈之¶
屐聲何土遣瞿曇示病溪翁為掃庵簷葡香中一盂飯¶
不妨歸去飽同參¶
<pb:KR4d0158_WYG_019-14b>¶
　　　送黄龍取經化士¶
駞經白馬㡬萬里不似黄龍行路難出得塵中一經巻¶
大千沙界掌中看¶
　　　晩投大雲峰(二首/)¶
山根籬落枕溪流岸竹欹斜繫小舟一叚黃雲秔稻熟¶
牧兒腰笛倒騎牛¶
髙樹風生晩徑秋平沙無日下鳬鷗野舫邀月渡溪北¶
古寺僧歸鐘鼓樓¶
<pb:KR4d0158_WYG_019-15a>¶
　　　春隂遣興¶
老去逢時秪自驚春風三過小長汀壯心更事已全白¶
短髪耐愁猶半青釀雨山雲昏敗屋喚晴風竹響寒㕔¶
干戈南北歸無路付與身隨水上萍¶
　　　申伯坐上屡成佳語句獨未見和惪久貽信中¶
　　　之作次韻¶
得句情懐勝好官敢勞筆力謾追攀清新氣味經三沐¶
煅煉工夫到九還自是吟邉有丘壑不因行處在江山¶
<pb:KR4d0158_WYG_019-15b>¶
慿君倚馬移東道為促金釵理鬂鬟¶
　　　過留侯廟¶
倚劒懸弓黙運籌終令敵國寢戈矛八年楚業守歸漢¶
三萬齊冠不愧留壯歳早從黃石計功成却伴赤松逰¶
當時不與人間棄應有文風靜九州¶
　　　過南泉長橋¶
矯矯長虹枕海腰波臣守護敢傾揺東西地盡惟逢水¶
早晩人歸不礙潮靜夜魚龍出宫闕清江逰女上雲霄¶
<pb:KR4d0158_WYG_019-16a>¶
詩人謾詫鯨鯢句功比呉松百倍喬¶
　　　紹興已未發臨安偶成¶
君休更問小行年浮水虚舟已信縁拂袖家山湏及早¶
着鞭春色已輸先吾廬竹暗閩山月别墅花迷浙歩船¶
欲學少陵閑事業晴忩㸃檢白雲編¶
　　　題趙幹江行初雪圖¶
𤓰歩西頭水拍天白鷗波上寄長年箇中認得江南手¶
十里黄蘆雪打船¶
<pb:KR4d0158_WYG_019-16b>¶
　　　謁奉天超公法師作(二首/)¶
赤雲葉葉掛林丘道上黄塵没馬頭隔水净坊人不到¶
抱崖松栢暗藏秋¶
杯水能令重百鈞阿師心法妙通神維摩正苦衆生病¶
為洗無邉熱惱塵¶
　　　次韻王才元少師借園¶
春風朱雀橋邉路只許逰蜂獨往來(缺二/字)園花兼巷栁¶
却尋芳事到酴醿¶
<pb:KR4d0158_WYG_019-17a>¶
　　　次韻春日即事¶
小雨絲絲欲網春落花狼藉近黄昏車塵不到張羅地¶
宿鳥聲中自掩門¶
　　　次韻王才元少師雜花(五首/)¶
春風著物本無&KR0798;姑射偏成玉雪膚獨笑浮花媚凡目¶
水邉疎影不勝孤(梅/)¶
酒染凝脂蜜染香一枝聊發次公狂小樓凖擬來仙馭¶
明日紅雲繞樹芳(杏/)¶
<pb:KR4d0158_WYG_019-17b>¶
嫩蘂商量漸滿枝劉郎對境久忘機折來不擬供樽爼¶
要與游蜂作伴歸(桃/)¶
桃紅深淺漫成堆猶喜霜葩綴舊枝喚取張盧來共醉¶
莫隨風雨便分披(李/)¶
不禁花惱曲江頭欲對清尊舞沐猴留得春紅撩客恨¶
争如庭草解忘憂¶
　　　偶成¶
蘧然真夢午鐘回獨倚風軒數落梅鼻觀得香無處覓¶
<pb:KR4d0158_WYG_019-18a>¶
僧忩寂寂定初開¶
野水旁邉不繫舟偶隨波浪信沉浮如今却向來時路¶
預買閑塘着狎鷗¶
　　　公華以北山荔子見寄因念昔逰慨然懐歸戱¶
　　　成¶
筠籠百里故人情多病文園眼倍醒未放茶甌三百顆¶
夢魂先過小長汀¶
　　　病中初見梅花馳送季申樞密併以二絶¶
<pb:KR4d0158_WYG_019-18b>¶
老幹踈枝不耐冬喜聞芳信擾青紅應縁技癢争春力¶
不待鉛華破曉風¶
病眼逢花不忍窺飛奴走送已嫌遲定知着意憐纎瘦¶
不放春心落别枝¶
　　　題范才元湘江詩畫¶
詩才好入江南妙畫手工傳渭北詩一叚澄心巻湘水¶
吟軒長對喚船時¶
　　　次韻郎中弟見寄¶
<pb:KR4d0158_WYG_019-19a>¶
筠溪岸上千竿竹夢想猶疑玉笋斑只欠吾家小居士¶
杖藜風雨亦來還¶
病着先尋丘首地林松已約野僧栽他年地下從諸老¶
何必人間詠八哀(卜夀穴/于横山)¶
凝雲飛雪暗鄉城遥想鴒原老弟兄解道因風吹栁絮¶
詩成吟咏許誰聽(女兄亦/在無錫)¶
十年不踏横山路日望白雲千里思宰木可圍人更老¶
長鑱猶記共栽時¶
<pb:KR4d0158_WYG_019-19b>¶
驥子摛詞苦未工粉袍勍敵氣如虹欲收一戰追諸父¶
政恐神錐未易同¶
青春不與老相期歸雁聲中數别離折栁西城真旦暮¶
鏡中白髪已如斯¶
窮秋璧月才圓後猶憶桑弧初掛年千里一尊懽稚子¶
祝君從我傲壺天¶
西林葉幄已蔵鴉若比蝸牛信可誇更約此君成莫逆¶
北忩髙卧看紛華¶
<pb:KR4d0158_WYG_019-20a>¶
浮木隨流誰見招春江無盡水雲遥只今瘴海投閑地¶
魑魅為鄰盗正驕¶
季子論才到履駒十年不調可憐渠自聞馬祖今非佛¶
不似潜夫但著書¶
　　　題福州與春亭¶
使君同樂在新亭吏退心田水様清恰似春風吹百卉¶
白紅無數不知名¶
　　　次韻趙表之道中見梅之作(二首/)¶
<pb:KR4d0158_WYG_019-20b>¶
近水疎籬竹半侵枝南枝北弄晴隂不因老眼分明見¶
辜負凌寒一寸心¶
不是先争特特開只縁沙際欲春迴行人浪起空華想¶
一夜歸心着夢催¶
　　　智道者入閩作大縁事一住數年將歸以偈送¶
　　　之¶
道者南行作勝縁下窮有際上諸天却來踏着銅峰路¶
可費虚抛買屐錢¶
<pb:KR4d0158_WYG_019-21a>¶
　　　送玿公長老赴南劒光孝之請¶
好手逢場了不同五家宗外立家風玿師一句當機語¶
不道楊岐栗棘逢¶
　　　嗣知客逺訪筠溪留旬餘將歸以偈送之¶
剥啄君來破鬰陶解包相對煑溪毛一坡脩竹無窮意¶
可但靈雲只見桃¶
　　　出山¶
白霧蒼烟晝不分竹風梢雨亂紛紛杖藜來往成何事¶
<pb:KR4d0158_WYG_019-21b>¶
添我胸中一壑雲¶
　　　筠荘落成分韻得意字¶
離離頷下髭短白不可薙焉能老行路結屋聊自芘溪¶
横衆山繞左右松竹翳山華如幽人獨秀不取媚客來¶
飲以漓累觴亦復醉欲眠子姑去自占十畆翠不為溝¶
壑憂不作子孫計旁觀大笑之不解箇中意¶
　¶
　筠谿集巻十九¶
